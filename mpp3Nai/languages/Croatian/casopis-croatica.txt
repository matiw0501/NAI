Razmatrajući različite osobitosti Novakova lika i djela, odnosno njegova
opusa i poetike, uočila se i ona koja se tiče autorskoga višestrukog dorađivanja vlastitih tekstova, i to završenih i već objavljenih djela. U ovome će se
radu stoga predstaviti razmišljanje da se naslov Novakove novele, ujedno i
naslovna krilatica simpozija organiziranoga u čast Novakove stote godišnjice
rođenja – Dalje treba misliti – prepoznaje na više razina njegova opusa,
odnosno ostvaruje i u ideji autorova nemirenja s konačnim inačicama teksta
nekoga djela ili u svojevrsnome fenomenu ne-pristajanja književnoga djela,
i to na primjeru kultnoga romana Mirisi, zlato i tamjan koji je na hrvatskome
jeziku i u hrvatskim nakladama izišao u više od deset izdanja.
Prikazat će se bibliografska povijest navedenoga djela, raspravit će se
o fenomenu autorskoga kritičkog i novog čitanja vlastitoga djela, autorskih
dorada i prerada već objavljenih tekstova te će se prikazati analiza pojedinih
izdanja romana Mirisi, zlato i tamjan zasnovana na tekstološko-bibliografskom pristupu.
Važno je naglasiti da cilj rada nije iznošenje stavova vrednovanja
ni estetske procjene inačica, kao ni analiza promjena vezana uz jezičnu
politiku i mijene uvjetovane sociolingvističkim čimbenicima, nego je cilj
analitičkim pristupom prikazati činjenično stanje tekstnih mijena te pokušati
uvidjeti do kojih razina one utječu na značenje, odnosno na eventualne
promjene značenja.