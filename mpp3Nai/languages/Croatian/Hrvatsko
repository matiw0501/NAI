Velika iseljivanja Hrvata počela su još u 15. stoljeću širenjem Osmanskoga Carstva. Posljedica tih iseljivanja današnje su hrvatske nacionalne manjine u Austriji, Mađarskoj, Slovačkoj i Italiji.

U drugoj polovici 19. stoljeća i osobito na prijelazu u 20. stoljeće Hrvati se masovno iseljuju u Sjevernu i Južnu Ameriku, Australiju, Novi Zeland i Južnoafričku Republiku.

Od 1900. godine do 1948. Hrvatsku je napustilo oko 940 000 stanovnika.[2]

Značajno raseljavanje Hrvata u razne zemlje zapadnog svijeta zabilježeno je krajem šezdesetih i početkom sedamdesetih godina dvadesetog stoljeća, uglavnom u potrazi za boljim životnim uvjetima, a dio i zbog neslaganja s realsocijalističkim režimom.[2] Procjenjuje se da je od 1948. do 1991. domovinu napustilo 860 000 osoba.[2]

Posljednji val iseljavanja krenuo je 2006. i jačao je s gospodarskom krizom koja je vrhunac imala 2008. godine. Slobodan pristup zaposlenju u Europskoj uniji omogućio je masovno iseljavanje nakon ulaska Hrvatske u EU 2013. godine.[2] Procjenjuje se da se otad do 2016. godine samo u Njemačku, Austriju i Irsku iselilo 200 000[3] uglavnom mladih visokoobrazovanih ljudi, a samo u 2019. službeni je podatak o 40 000 iseljenika;[2] Hrvatska je između popisa stanovništva 2011. i 2021. godine izgubila oko pola milijuna stanovnika. Kao razloge odlaska anketirani iseljenici navode nemogućnost zarađivanja za normalan život, korupciju i opću netrpeljivost,[4] loše vođenu državu, opće beznađe i zapošljavanje po političkim i rodbinskim vezama.[5] Smatra se da Hrvatska u sklopu globalnih kretanja ne stvara dovoljno društvenih i ekonomskih prilika za svoje stanovnike.[2]