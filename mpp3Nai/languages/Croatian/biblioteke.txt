U jednom zod važnih štiva nove Bagićeve zbirke govori se o jeziku kao nečemu što gotovo postoji izvan nas i našega služenja njime. Mnogom se pjesniku može pričiniti da je pišući stvorio fantazam koji postoji neovisno o njemu, obraća se pjesniku i, kako kaže Bagić, „na uho priopćuje svoju želju“ (Dvije želje). Premda diktator, on djeluje i kao svojevrstan nadzor koji pjesnika priječi u rasipanju, upozorava ga da je on, jezik, fantazam, ta zbilja koju treba prikupiti i sačuvati. Cijela Bagićeva nova knjiga nepredvidivo varira načine prikupljanja i čuvanja jezika. To određenje nipošto nije restriktivno, reklo bi se: naprotiv. Bez obzira na nedavne antimetaforičke težnje u suvremenom hrvatskom pjesništvu, Bagić iskazuje pohvalu jeziku i njegovoj sposobnosti da sve čega se dotakne postane metaforom ili upusti se u predmetnosnu fabulaciju po mogućnosti što neizvjesnijeg ishoda. To je i razlog nesputanosti i vedrini ove zbirke u kojoj se izmjenjuju najrazličitiji rasredišteni povodi i modeli pravljenja pjesme.

Nakon početnoga kolebanja, Bagić se danas sve odlučnije priklanja poetici očevidnosti, koja se oblikovala na tragu R. M. Rilke, F. Pongea, a u nas D. Dragojevića, T. Maroevića i A. Škunca. Ta poetika jedna je od rijetkih koje izričito postuliraju izrecivost svijeta, što i sam Bagić navodi u maloprije spomenutu tekstu: „Sam se jezik portretira u riječima koje izgovaramo. Kada s njim šetamo, on je i korak i pločnik, i misao i šetač. Izvan njega je neizrecivo.“ Nova Bagićeva zbirka potvrđuje to stajalište, bez obzira na označiteljsku zavodljivost koja je bila na dnevnom redu hrvatske poezije posljednjih trideset godina. U Bagića je usporedno prisutna i stvarnosna usmjerenost tematizirana karakterističnim konceptom rasredištenja, predgrađem. To je dodirno područje grada i polja, koje visoke vrijednosti prevodi niskim, načelno opipljivim, posebno mješovitim: gdje se na sajmišnom buvljaku pretapaju modeli i poetike. Iz tog predgrađa napisana je pjesma Sjena u kojoj nestaje korak, bukolički i ekološki manifest trokratnog umirujućeg pripjeva: „Ništa se tu ne da izmijeniti. / Tako je oduvijek“. U skladu s poetikom očevidnosti s pripadnim joj prirodopisnim i zemljopisnim interesom, prostor je povlašteno očište Bagićeva pjesništva. Štoviše, panika prostora i stanovita napast simultanosti prirodni su mu izraz:

S daleke zvijezde
i iz sasušene trave u polju
javlja se zvuk.
U nj tone nebo i pločnik pun šetača,
u njemu se dozivaju hrast
i zrakoplov iznad grada.
Taj pokret rukom,
kojim pališ trenutak i vječnost,
kojim puniš sobu opasnim životinjama,
mijenja te.